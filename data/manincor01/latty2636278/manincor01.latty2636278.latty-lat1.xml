<TEI xmlns="http://www.tei-c.org/ns/1.0">
  <teiHeader>
    <fileDesc xml:id="manincor-a-disputatio">
      <titleStmt>
        <title>Disputatio Philosophica de Terraemotibus Anni 1670., versio electronica</title>
        <author key="manincor01">
          <name>Manincor, Anton</name>
          <date>1638-1680</date>
        </author>
        <respStmt>
          <resp>Hanc versionem electronicam curavit</resp>
          <name>Irina Tautschnig</name>
        </respStmt>
      </titleStmt>
      <editionStmt>
        <edition>Transcribed from the printed text</edition>
      </editionStmt>
      <extent>17 paginae</extent>
      <publicationStmt>
        <p>Croatica et Tyrolensia: Tyrolis Latina<date>August 2015</date>
        </p>
      </publicationStmt>
      <sourceDesc>
        <biblStruct>
          <monogr>
            <author>Manincor, Anton</author>
            <title>Disputatio Philosophica de Terraemotibus Anni 1670.</title>
            <imprint>
              <pubPlace>Innsbruck</pubPlace>
              <date>1671</date>
            </imprint>
          </monogr>
        </biblStruct>
        <bibl>TLMF, FB 3053</bibl>
      </sourceDesc>
    </fileDesc>
    <tei:encodingDesc xmlns:tei="http://www.tei-c.org/ns/1.0">
      <refsDecl n="CTS">
        <cRefPattern n="segment" matchPattern="(\w+).(\w+).(\w+).(\w+)" replacementPattern="#xpath(/tei:TEI/tei:text/*[@n='$1']/*[@n='$2']/*[@n='$3']/*[@n='$4'])">
          <p>This pointer pattern extracts @n value of segment.</p>
        </cRefPattern>
        <cRefPattern n="segment" matchPattern="(\w+).(\w+).(\w+)" replacementPattern="#xpath(/tei:TEI/tei:text/*[@n='$1']/*[@n='$2']/*[@n='$3'])">
          <p>This pointer pattern extracts @n value of segment.</p>
        </cRefPattern>
        <cRefPattern n="segment" matchPattern="(\w+).(\w+)" replacementPattern="#xpath(/tei:TEI/tei:text/*[@n='$1']/*[@n='$2'])">
          <p>This pointer pattern extracts @n value of segment.</p>
        </cRefPattern>
        <cRefPattern n="segment" matchPattern="(\w+)" replacementPattern="#xpath(/tei:TEI/tei:text/*[@n='$1'])">
          <p>This pointer pattern extracts @n value of segment.</p>
        </cRefPattern>
      </refsDecl>
    </tei:encodingDesc>
    <profileDesc>
      <creation>
        <date when="1670">1670</date>
      </creation>
      <textClass>
        <keywords scheme="time">
          <term>Von der Gründung der Universität bis zur Aufhebung des Jesuitenordens (1773)</term>
        </keywords>
        <keywords scheme="genre">
          <term>Philosophie und Naturwissenschaft</term>
          <term>Dissertationsschrift</term>
        </keywords>
      </textClass>
    </profileDesc>
    <revisionDesc>
      <change>corrected teiHeader and body<date>2015-09-02</date>
        <name>Johanna Luggin</name>
      </change>
    </revisionDesc>
  </teiHeader>
  <text xml:lang="lat" xml:base="urn:cts:latty:manincor01.latty2636278.latty-lat1:">
    <body n="body1">
      <div n="div1">
        <head n="head1">Disputatio Philosophica de Terraemotibus Anni 1670., quam in Caesareo Lyceo Societatis Jesu, Praeside Antonio Manincor eiusdem Societatis, Philosophiae Professore Ordinario, defendendam publice susceperunt Domini Antonius Waid Caldariensis et Petrus Prantner Nauderensis, Metaphysicae Studiosi.</head>
        <p n="p2">
          <date n="date1">Mense Februario Anni M. DC. LXXI.</date>
        </p>
        <p n="p3">Permissu Superiorum.</p>
        <p n="p4">Oeniponti, Typis Jacobi Christophori Wagner, Aulae Typographi.</p>
      </div>
      <pb n="pb2"/>
      <div n="div3">
        <head n="head1">Illustrissimo Domino, Domino Ioanni Venerando A Vuittenbach, de Buechenbach, Cornelen, Rotten et Thurnstain, Sac. Caesareae Majestatis Consiliario et Excelsae Camerae Superioris Austriae Provinciarum Praesidi. Domino suo perquam Gratioso.</head>
        <p n="p2">Post Augustissimum Caesareumque Solem nostrum, qui Romanum, qua late patet, Orbem serenissimo Lucis suae Fulgore Munificus illustrat, Te, Vir Illustrissime, benignissimum Provinciae nostrae Sidus venerabundi colimus et suspicimus. Sol enim ille, qui novo jam more ab Austro oritur, clementissimo oculi obtutu nos absens recreat, dum optata nobis beneficia per Te praesens largitur: Sol ille sapientissimis Providentiae radiis Regionem nostram intuetur et tuetur, dum prudentissimis consiliis Tuis eiusdem commodis utilissime prospicit: denique Sol ille gratissimo nos amoris calore fovet, dum paterno prorsus Tuo in nos omnes affectu, ut quam beatissime vivamus, sollicite procurat. Tu enim inter primos res civium populique summo studio promovere satagis. Nil dicam de indefesso labore Tuo, ingenti cura atque consiliis, quibus tot jam annis commune bonum augere studes. Neque unquam defatigaris, in novas semper intentus vias, quibus felicitatem nostram amplifices. Et ut alia taceam, quis non miretur summisque efferat laudibus sapientia plenum illud et Provinciae nostrae perquam proficuum consilium, quo nobilem Academiam hac in Urbe erigendam una cum aliis statuisti? Et firma fuisse, ut magnorum virorum esse solent, Tui animi decreta ostendit eventus. Iam enim Te Cultore tum numero, tum nobilitate auditorum floret Philosophia nostra, Te quoque Promotore ulteriores brevi captura progressus cum reliquis, quae desiderantur, scientiis. Interea, Illustrissime Domine, pro Tuis in Philosophiam nostram meritis Philosophicum Tibi offerimus munus, exiguum illud quidem, Philosophorum tamen Moecenati, hoc est Tibi, utique non iniucundum. Suscepimus autem Terraemotum defendendum, quoniam jam omnium metu et praeteritorum narrationibus hic sermo increbuit. Adjunximus conclusiones quasdam de anima pro ampliori disputationis materia: et apte quidem, quia Tu es anima Philosophiae nostrae. Vive ergo semper felix, Vir Illustrissime, cum quo Philosophiam nostram prospere victuram speramus.</p>
        <p n="p3">Illustrissimae Dominationi Tuae Devotissimi Antonius Waid et Petrus Prantner.</p>
      </div>
      <pb n="pb4"/>
      <div n="div5">
        <head n="head1">Praefatio.</head>
        <p n="p2">Non minus volupe est praeteritorum meminisse malorum, quam triste fuit eadem pati. Qui procellosum navigant fretum, laetantur posito exanimi metu, cum tuti e portu prospiciunt infame naufragiis mare et sua hilares sibi invicem discrimina recensent. Fuere hic locorum dura satis tempora, dum fere in terra jactabantur aedium moles, velut in tumido agitantur pelago rates. Nec enim minus timebamus domuum ruinas, quam per aequora vecti formidant interitum navis. Et licet hac in Urbe, sint superis grates, magna damna passi non simus, ingens tamen malum fuit magnorum metus malorum. Nunc vero, ut speramus, propitia magis affulgent tempora, magisque securo humum calcamus pede. Juvat igitur superata recensere pericula doctosque miscere sermones. Sed quoniam huiuscemodi mali abstrusa sub terris causa latet, vix quidquam hac in re certi asserere valemus: conjecturis igitur contenti rationes, quibus opinionem nostram firmemus, probabiles saltem afferre conabimur.</p>
      </div>
      <div n="div6">
        <head n="head1">§. I. Qualesnam fuerint terraemotus nostri?</head>
        <p n="p2">Varii varias enumerant terraemotuum species, Arist. lib. 2. Meteor. cap. 8. duarum praecipue meminit, tremoris nimirum et pulsus. Tremor igitur illa vocatur telluris concussio, qua terra modo in hanc, modo in illam agitatur partem; quod tunc contingere solet, quando inclusus spiritus terram longe lateque pervadit et eam in latera ciet. Pulsus vero appellatur illa commotio, qua ex imo terra concutitur et sursum deorsumque jactatur, spiritu recta ascendere conante. Quaeritur ergo, qualesnam fuerint terrae motus illi, qui Provinciam nostram identidem concussere.</p>
        <p n="p3">Et respondetur temporibus diversis diversos quoque expertos nos fuisse terraemotus. Primus igitur idemque reliquorum omnium vehementissimus, qui 17. Iulii post mediam noctem hora secundum horologium nostrum secunda ex improviso penitus exortus est, quanquam non ab initio statim, in progressu tamen tremori non fuit absimilis, ideoque praedictum nomen jure sibi vendicat; quilibet enim, cui timor non penitus eripuit mentis usum, ut reor, luculenter advertit et cubiculi parietes et lecticam, in qua tristissima illa nocte jacebat, cunarum in morem modo in hanc, modo in illam agitatam fuisse partem. Initium praedicti terraemotus turbini esse simile videbatur, quem insecuti sunt alii motus saevi admodum et diuturni, ita ut secundum multorum opinionem facile medium tenuerint quadrantem ea omnium consternatione et terrore, quem haud facile animo concipient illi, qui ipsimet eundem non fuerint experti.</p>
        <p n="p4">Quod ad pulsum vero attinet, quo terra sursum deorsumque movetur, exploratum similiter est hanc quoque terraemotus speciem nos expertos esse. Nam ut de aliis taceam, certum est motum terrae, qui 22. Novembris, die nimirum sanctae Caeciliae sacro, parum ante primam noctis horam accidit et mea quidem opinione reliquis omnibus, si primum excipias, insolentior extitit, pulsum fuisse; quilibet enim accuratus harum rerum observator facile advertere potuit durante eo motu terram non in latera, sed sursum deorsumque jactatam fuisse.</p>
      </div>
      <pb n="pb7"/>
      <div n="div8">
        <head n="head1">§. II. A qua parte terraemotus provenerint?</head>
        <p n="p2">Observatum est, ut referunt Fromundus et Cabeus in text. 46. quaest. 1. terram, cum concutitur lateraliter, moveri vel ab oriente ad occidentem vel a septentrione ad meridiem, quia nimirum, ut plurimis experientiis constat, terrarum venae excurrunt vel ab oriente in occidentem vel a polo ad polum, hoc est, a septentrione ad meridiem, ideoque etiam exhalationes per easdem diffusae venas pacto protenduntur eodem, atque adeo, cum terram quatiunt, movent eandem vel ab oriente ad occidentem vel a septentrione ad meridiem. Cum igitur primo maxime terraemotu lateraliter terram fuisse concussam dixerimus, ulterius quaeritur, quam ergo in partem mota fuerit.</p>
        <p n="p3">Et respondetur verisimile esse tellurem ab oriente occidentem versus fluctuasse, hoc enim non solum mihi, sed aliis quoque summa fide dignissimis visum fuit. Nec video, cur aliqui inficientur certi aliquid aut saltem probabile satis hac in re habere non posse. Utique enim potuit aliquis eo tempore, quo terribilis ille motus caepit, mentis compos somnique expers facile percipere, quanam ex parte horrendus ille sonus immanisque fragor, qui motum terrae comitabatur, praecipue imminuerit; hoc enim perspecto de eo quoque, quod modo quaeritur, pronum erit ferre judicium. Ego certe cum 18. Iulii post horam diei nonam occidentem versus in campo patenti ambularem et vehemens satis terraemotus existeret, dubitare non potui eundem ab oriente in occidentem ferri, audiebam enim horribilem sonitum tergori meo procul imminentem, antequam sentiebam terram sub pedibus trementem.</p>
        <p n="p4">Accedit, quod indiciis quibusdam, ut mox infra ostendemus, colligi possit terraemotus nostros infra Halam, quae respectu Urbis nostrae ad orientem sita est, suam fixisse sedem: unde sequitur eosdem, dum Oenipontum versus propagabantur, ab oriente in occidentem progressos fuisse terramque ab ortu ad occasum praecipue fuisse impulsam.</p>
      </div>
      <div n="div9">
        <head n="head1">§. III. Quaenam fuerit praedictorum Terraemotuum sedes?</head>
        <p n="p2">Quaeri hic potest et a multis vehementer litigatur, ubi totius mali sedes atque prima origo fuerit. Et primo quidem aspectu dubium non esse videtur maximam spirituum copiam circa Halam fuisse congregatam. Cum enim terraemotus eo potissimum loco suas exeruerint vires Urbemque illam magis quam ullum alium concusserint locum, consentaneum omnino veritati esse videtur spiritus subterraenos ibidem quoque et primum et fortissimum concepisse impetum. Nihilominus tamen multa sunt, quae in contrarium dici atque suspicione hac Urbem Halensem liberare queunt. Quod enim prae reliquis locis maximum detrimentum illi Urbi terraemotus attulerint et plura aedificia ibidem passa fuerint ruinam, fortassis non majori Halensis terraemotus robori quam minori Urbis illius aedium firmitati adscribi debet; dici enim potest tam Oeniponti quam Halae terraemotum easdem exercuisse vires, Oenipontanas autem domus utpote firmiores felicius longe quam Halenses utpote minus solidas eiusdem substinuisse impetum. Ex Historia enim Urbis Halensis compertum est anno 1447. die Iovis sancto totam illam civitatem penitus fuisse exustam, excepto templo S. Nicolai, Hospitali et domo Salinaria, ita ut campanae in turribus fuerint absumptae, pontes etiam praeter Oenanum multique homines fuerint combusti. Unde credibile est, quod constans fama habet, novas nimirum veteribus fundamentis postea inaedificatas fuisse aedes. Quae cum ita sint, mirandum non est plures Halae domus, non autem Oeniponti collapsas fuisse. Deinde Officina Salinaria poterat etiam gravioris mali esse occasio, fumum enim Salis, qui tot jam annis ibidem coquitur, utpote valde corrosivum, muratis aedibus maxime infestum atque nocivum esse prudentes existimant,<pb n="pb1"/>ideoque ex hac etiam causa aedificia illa nostris fortassis debiliora fuerunt. Denique ipsa terra Halensis ad vehementiorem impulsum recipiendum aptior quam nostra esse potuit. Ex quibus omnibus patet rationes supra adductas tam potentes non esse, quam aliquis sibi forte imaginetur, ad probandum, Halae potissimum terraemotum saevisse.</p>
        <p n="p3">Nihilominus tamen nos omnino judicamus Halensem terram prae reliquis tremuisse atque sedem terraemotus infra Halam fuisse. Probatur autem opinio nostra ex eo, quia infra Halam terraemotus habuit effectus aliquos peculiares, qui non accidere alibi, ibidem enim fontes produxit novos obstruxitque e contra alios, hiatus in terris causavit satis magnos, imo petras rupesque fidit, uti ex aliorum fide dignissimorum relatione accepi. Licet igitur Halenses domus Oenipontanis potuerint esse debiliores, hoc tamen de saxis et catibus dici nequit, inconveniens enim fortassis est opinari rupes nostras petris Halensibus duriores esse. Satis ergo magno indicio praedicta nobis esse possunt vehementiorem multo terraemotum Halae quam Oeniponti extitisse.</p>
        <p n="p4">Denique quod ibidem quoque terraemotum fuisse exortum credam, id ad hoc existimandum me impellit, quia nimirum infra Halam non exiguam calidorum spirituum vim sub terris latere satis probabile est, hoc enim conjicere licet ex ingenti copia salis, qui calidissimae est naturae et in montibus Salinariis ibidem perpetuo succrescit. Calidi igitur atque ignei spiritus flatuosis conjuncti facile potuerunt totius mali esse origo et terraemotui dare initium, accedente scilicet requisita dispositione extrinseca, ut ex sequentibus constabit.</p>
      </div>
      <div n="div10">
        <head n="head1">§. IV. Quaenam fuerit nostrorum terraemotuum causa?</head>
        <p n="p2">Rejectis antiquorum Philosophorum, Thaletis nimirum Milesii, Democriti et Anaximenis, tanquam penitus absurdis de terraemotuum causis opinionibus, dico cum Aristotele et omnibus Peripateticis causam omnium terraemotuum esse spiritus. Nam, ut recte Philosophus notat, illud pro causa terraemotus assignari debet, quod et celerrime fertur et facultatem movendi maximam habet. Duo enim sunt, quae in terraemotus causa admiratione digna videntur. Primum est, quod brevissimo temporis spatio per amplissimum locorum intervallum progredi atque se extendere possit. Alterum vero est, quod tantam terrae molem vehementer adeo commovere valeat, sed nihil celerius moveri neque quidquam majorem aliud movendi habere facultatem quam spiritum videmus: spiritum igitur terraemotuum causam esse dicendum est.</p>
        <p n="p3">Porro spiritus hujusmodi duplex est, unus, qui accenditur in ignem, et alius, qui concitatur ad modum venti: ignis autem et ventus, ut experientia constat, inter omnia corpora celerrime moventur. Maximam praeterea movendi alia corpora utrique inesse virtutem facile concedet is, qui utriusque effectus accuratius consideraverit. Nam pulvis tormentarius in cuniculis accensus ingentes turres, vastissimas arces in altum elevat et firmissima quaeque obstacula disjicit atque perfringit. Ventus autem, cum supra terram in aere concitatus, ut compertum est, ingentia saxa ab uno loco ad aliam deferat, arbores eradicet sylvasque integras convellat, amplissima aedificia solo aequet maximisque turres prosternat, quas, rogo, vires intra terram inclusus habebit?</p>
        <p n="p4">Duplici ergo modo terraemotum fieri posse asserimus. Primo quidem, si spiritus nitri, sulphuris et bituminis in magna adurientur copia, qui deinde vel per motum vel per attritionem vel alia quacunque ratione accendantur atque per accensionem rarefiant necque libere se extendere possint, causabunt terraemotum eo fere modo, quo cuniculi militares pulvere tormentario oppleti ingentem terrae concussionem caussare solent, eo solum discrimine, quod terraemotus ob copiosiorem longe magisque diffusam materiam ad amplum plerumque spatium extendantur, cuniculorum vero concussio loco aliquo satis arcto contineatur.</p>
        <p n="p5">Deinde vero terraemotus etiam accidere potest, si spiritus inclusus non accendatur, sed<pb n="pb1"/>concitetur ad modum venti. Maxima enim est vis inclusi spiritus etiam non accensi, ita ut dubium non sit, si motum concipiat per angustias et viscera terrae, quin illam concutere possit. Quando enim spiritus flatuosi, qui magna copia saepe gignuntur in cavernis terrae, vel per motum vel per attritionem vel alia quacunque ratione calefacti rarefiunt, ingenti impetu sese extendere nituntur: cavernatum autem angustiis inclusi, ne majorem locum occupare possint, violenter impediuntur, ideoque vehementissimum concipiunt motum, dumque ad modum concitatissimi venti sub terra debacchantes exitum non reperiunt, terram superimpositam vi summa concutiunt. Utroque igitur modo terraemotus nostros contingere potuisse dicimus et causam eorundem vel spiritus sulphureos in ignem accensos vel flatuosos per modum venti concitatos extitisse putamus.</p>
      </div>
      <div n="div11">
        <head n="head1">§. V.  An causa nostrorum terraemotuum fuerint igniti spiritus?</head>
        <p n="p2">Sed non sistet hic multorum terraemotuum nostrorum causas magis in particulari nosse cupientium curiositas, ulterius igitur quaeritur, utrum non terraemotus nostri ex materia ignea seu sulphurea orti fuerint.</p>
        <p n="p3">Et respondetur terraemotus nostros ab igne seu spiritibus accensis non fuisse prognatos. Opinio haec probatur primo solvendo rationes eorum, qui putant materiam hujusmodi terraemotuum ignem fuisse. Dicunt enim ex diversis relationibus haberi eodem fere tempore primum terraemotum ubique esse auditum: impossibile autem videri aliam materiam praeterquam igneam brevissimo temporis spatio totam fere superiorem Germaniam, Sueviam nimirum, Helvetiam, Bavariam, Palatinatum, integram Tyrolim cum magna Italiae parte pervagatam fuisse. Sed hoc argumentum parum mihi probare videtur. Nam ut taceam incertos et fallaces horologiorum cursus, quaero, an materia illa ignea per omnia illa loca, in quibus extitit terraemotus, actu jam praeexistens, simul et semel tota ubique fuerit accensa, vel an successive ignis fuerit propagatus, ita, ut una pars nitri vel sulphuris etc. concipiens ignem proximam sibi similiter inflammaverit et illa iterum aliam et sic deinceps, donec omnis materia per tantum diffusa spatium accensa fuerit. Neutrum videtur posse dici, ergo etc. non primum, quia nequaquam verisimile est per maximam diversarum Regionum distantiam, quae in circuitu suo trecenta fere milliaria continet, materiam sulphuream atque nitricam ubique aequaliter prorsus fuisse dispositam et praeparatam, ita, ut unico quasi momento partes omnes simul et semel conceperint ignem. Si autem dicatur ignem successive fuisse propagatum, dubium non est admodum longo temporis spatio fuisse opus, ut per tantam locorum distantiam diffundi flamma et exinde consequens telluris concussio se extendere potuerit, ita ut certum mihi esse videatur spiritus ventosos vehementer concitatos multo velocius longe lateque ferri quam materiam ignibilem per aequale terrarum intervallum successive accendi. Accedit, quod vix moraliter sit possibile, materiae tam copiosae atque per tantum spatium diffusae partes omnes ubique fuisse ita proxime dispositas, ut quamprimum accendi potuerint ab aliis sibi proximis. Patet igitur praedictam rationem non adeo, ut aliqui sibi forte persuasere, validam existere.</p>
        <p n="p4">Alii idipsum probare conantur ex terraemotu, qui 22. Novembris tellurem nostram concussit eamque, uti supra diximus, sursum deorsumque jactavit; proprium enim est ignis sursum ferri molemque superimpositam attollere: verisimile igitur alicui videri posset terraemotum illum a spiritibus accensis provenisse. Accedit, quod in montibus nostris, ut multi existimant, magna gignatur sulphuris et nitri copia, hoc est, aptissimum ignis terram commoventis pabulum.</p>
        <p n="p5">Sed respondetur: Quemadmodum ignis per se et ex natura sua fertur in altum, prohibitus tamen scandere sursum, per accidens movetur in latus, ubicunque scilicet liber eidem patet exitus, ita flatuosos spiritus, licet ex natura<pb n="pb1"/>sua et per se in latum potius quam in altum se se extendant, impeditos tamen, ne lateraliter se dilatare queant, per accidens conari erumpere sursum: ex praedicto igitur terraemotu inferri nequit concussionis illius ignem fuisse causam.</p>
        <p n="p6">Confirmatur: Probabilissimum sane est omnium terraemotuum eandem fuisse originem: sed reliquos terraemotus et maxime primum, ut in progressu palam fiet, valde credibile est nequaquam provenisse ab igne: ergo neque illius causam extitisse accensos spiritus dicendum est. Ad confirmationem responderetur absolute negando, quod hisce locis tantum materiae nitricae et sulphureae gignatur, quantum ad commovendam toties et tam fortiter terram, sicuti in nuperis terraemotibus contigit, necesse est, ut melius ex sequenti §. constabit.</p>
      </div>
      <div n="div12">
        <head n="head1">§. VI. Cur sulphurei spiritus non fuerint nostrorum terraemotuum causa?</head>
        <p n="p2">Plures hujus rei rationes afferri possunt. Potissima est, quia, si materia fuit ignea, id est sulphurea et nitrica, vix fieri potuit, ut tot, quot passi sumus, iique tam vehementes terraemotus exinde provenerint. Quaero enim, an materia hujusmodi ignea fuerit eadem numero respectu omnium terraemotum, vel an quilibet terraemotus sibi propriam, eamque novam habuerit materiam. Primum dici non potest, quia materia sulphurea et nitrica si accendatur, mox absumitur et convertitur in fumum atque cineres, quibus nullam movendi terram potestas tribui solet, adeoque juxta hanc sententiam defuncti primo terraemotu a reliquis debuissemus esse immunes.</p>
        <p n="p3">Si autem dicatur secundum, ulterius quaero, an materia hujusmodi propria quibuslibet posteriorum terraemotuum fuerit de novo generata in terrae cavernis, vel quo alio modo, diversis vicibus, eodem loco, Oeniponti v. g. et Halae diversae hujuscemodi materiae ignitae accendi et consequenter tellus concuti potuerint. Dicere enim novam illico succrevisse materiam nitricam, idoneam et sufficientem per sui accensionem ad commovendam tanta vehementia terram, quemadmodum in Salinariis montibus perpetuo videmus denuo succrescere salem, est omnino durum et penitus incredibile. Hoc enim si verum esset, non solum singulis annis, sed etiam singulis mensibus, imo diebus omnibus infestas haberemus hujusmodi terrae concussiones, quia scilicet, ut isti volunt, brevissimo temporis spatio succrescit semper nova materia gignendis terraemotibus apta, ut patet ex eo, quia post primum terraemotum ultra tres septimanas diebus singulis terra concussa fuit, imo Halae per unicam noctem, quae 17. lucem Julii subsecuta fuit, 22 terraemotus numerati sunt.</p>
        <p n="p4">Sed dicet aliquis, licet sufficientissima quovis saltem anno colligatur sub terra materia, eam tamen solam non sufficere, ut sequatur terrae commotio, sed pro ultimo complemento requiri etiam certas dispositiones extrinsecus advenientes, e. g. intempestivas et continuas pluvias tempore Veris aut insolitum frigus media Aestate etc., quibus obstruantur pori terrae vel per antiperistasin intendantur et consequenter accendantur calidi spiritus sub terra latentes. Nihilominus tamen his omnibus concessis adhuc manet terraemotus hujusmodi si non singulis, plurimis saltem debere contingere annis; satis enim frequenter et sexto plerumque et septimo anno intempestivae pluviae atque acre frigus Aestatis tempore accidere solent. Cum ergo terraemotus hisce similes post centum fere annorum curriculum hic locorum primum redeant, facile colligitur falsum esse, quod tam brevi temporis spatio nova semper tantis terraemotibus apta et sufficiens sub humo nostra gignatur materia.</p>
        <p n="p5">Qui ergo terraemotus nostros ex igne ortos fuisse existimant, dicere debent primo quidem impetu plurimum materiae nitricae fuisse absumptum, posterioribus vero vicibus accensam fuisse materiam superstitem et prius non accensam, vel quia nondum erat sufficienter disposita et praeparata, vel quia erat in cavernis, ad quas non pervenere spiritus sulphurei ac nitrici prima vice accensi. Potuisse<pb n="pb1"/>autem eundem locum, e. g. Civitatem nostram, saepius concuti, licet non semper directe infra eandem accensa fuerit materia aliqua ad eandem quatiendam apta, deduci potest ex eo, quia mota una parte alicuius continui moventur et reliquae partes connexae cum illa: et sic commota e. g. terra Halensi movebatur etiam terra Oenipontana propter connexionem scilicet continuativam, et vicissim concussa terra nostra tremebat etiam Halensis ob eandem rationem: hoc solo discrimine, quod maxima concussio fiat ibi, ubi vere spiritus erumpere nititur atque, dum summo impetu alliditur ad terram, eandem concutit: alia vero loca, quo longius distant, eo minus moventur.</p>
        <p n="p6">Sed haec omnia nondum tranquillum reddunt intellectum causam nostrorum terraemotuum penitius nosse cupientem. Primo enim terraemotus nostri, praesertim autem primus, se extenderunt, ut dictum est, per amplissimum locorum spatium, ita ut nullus sapiens dixerit in locis omnibus, ad quos se extendit hujusmodi terraemotus, plurimas reperiri mineras sulphuris, bituminis nitrique, hoc est spirituum igneorum feraces, ex quibus accensis et subito rarefactis terra tam vehementer tremuerit. Superest igitur, ut juxta explicationem praemissam dicatur apud nos quidem Halae e. g. vel Oeniponti vere actualiter a materia accensa terram fuisse concussam, alibi vero humum contremuisse propter connexionem solummodo cum tellure nostra; quod mihi profecto incredibile prorsus esse videtur; una enim concussa terrae parte moveri simul aliam propinquam, aut uno e. g. vel altero milliari distantem, lubens admiserim: at vero una commota, partes quoque alias remotissimas tam vehementer concuti ego nunquam crediderim.</p>
        <p n="p7">Deinde, ut experientia constat et Aristoteles docet lib. 2. meteor. cap. 8., spiritus accensi causantes terraemotum plerumque effringunt terram, ita ut ingens disrupta tellure flammae immixti cineris egeratur copia, qua ratione Philosophus loco citato Civitatem Lipareorum penitus fuisse extinctam scribit. Alias vero igneus quasi fluvius erumpit et obvia quaevis certissima pernicie involvit, ut in locis circa Aetnam et Vesuvium ignivomos montes, utpote sulphureis spiritibus plenos contingere solet, uti Neapolis atque Catana ingenti damno suo id expertae testari possunt. In his autem locis nihil unquam simile contigit, quamvis dubium non sit, si tanta apud nos spirituum foret ignitorum vis, quantam adversarii existimant, quin jam dudum similia regionem nostram mala afflixissent. Et certe cum in nupero terraemotu plures hiatus, ut supra diximus, cavernaeque in terra et montibus patuerint, nullibi tamen vel flamma emicuit, vel quidquam cineris ejectum est, aut fumi saltem alicuius, qui semper comitatur ignem, vestigium ullum notatum fuit; quod certissimo sane argumento nobis esse potest nequaquam sub terra nostra spiritus nitricos in magna copia fuisse accensos, adeoque terraemotus nostros aliam quam ignem habuisse originem.</p>
        <p n="p8">Denique, si hisce locis, ut volunt isti, tot fuere specus spiritibus sulphureis refertae, qui acccensi summoque impetu connisi erumpere tantopere quassarunt terram, necessario in plerisque puteis, fontibus et fluviis debuissemus advertere odorem tetrum et sulphureum, impossibile enim est spiritus sulphureos undique conari erumpere per terrae viscera et occultos meatus, per quos se insinuant aquae, quin simul inficiant easdem, dum scilicet commiscentur illis. Qua etiam de causa terraemotus, qui ex dicta materia oriuntur, ex odore aquarum praesagiri possunt, quemadmodum etiam refertur de Pherecide Pythagorae Magistro, quod nimirum haustu aquae ex puteo futurum terraemotum praedixerit. Unde sic argumentor: Si a spiritibus sulphureis et nitricis aptis ad movendam terram, antequam conceperint perfecte impetum, tetro odore inficiantur aquae, quanto magis, postquam jam debacchati fuerint et concepto impetu undique sese diffuderint, easdem corrumpent? Sed nihil horum nos experti sumus: ergo signum satis certum est terraemotus nostros ex spiritibus sulphureis non fuisse profectos.</p>
      </div>
      <pb n="pb13"/>
      <div n="div14">
        <head n="head1">§. VII. An materia nostrorum terraemotuum fuerint spiritus flatuosi?</head>
        <p n="p2">Responderetur quod sic. Opinio autem haec probari potest primo ex modo dictis. Ex illis spiritibus dicendum est causatos esse terraemotus nostros, qui per venas et meatus terrae conati sunt erumpere: sed spiritus, qui conati sunt erumpere per terram, fuerunt spiritus flatuosi, ergo spiritus flatuosi causarunt terraemotus nostros. Major est certa, minor probatur. Spiritus subterranei per venas et meatus terrae prodeunt cum aquis, ut experientia constat, adeoque tales spiritus conantur erumpere ex terra, quales videmus esse commixtos aquis: sed in aquis post nostros terraemotus confestim experti sumus in magna copia<corr n="corr1">commixtos</corr>fuisse spiritus flatuosos, ergo etc. minor probatur. Spiritus flatuosi in aquis creant bullas, sed tempore terraemotuum in aquis praesertim fontanis more alias insolito bullas huiusmodi vidimus plurimas, ergo probabilissimum est per venas terrae, per quas effluunt aquae, spiritus flatuosos conatos fuisse erumpere, adeoque ingentem eorundem vim extitisse in terrae cavernis eosque totius mali potissimam fuisse materiam. Unde etiam centum ab hinc annis, anno nimirum 1570., cum insignis terraemotus Ferrariam concussit, Eridanus bullis refertus fluxit.</p>
        <p n="p3">Deinde aliquot ante diebus, et maxime pridie, quam terraemotus inciperent, hoc est 16. Julii, a viatoribus et pastoribus (ut et postea ab aliis saepius) in montibus vicinis auditi sunt fragores maximi quasi tormentorum<corr n="corr1">bellicorum</corr>ac varia murmura: sed mirabiles hujusmodi soni, fragores et murmura in cavernis montium manifeste proveniunt a ventis concitatis et diversimode impulsis, flexis et reflexis etc., ergo haud dubium est in specubus terrae maximam similiter spirituum flatuosorum fuisse copiam, qui concitati ad modum venti causarint terraemotum nostrum. Denique non solum temore Veris Athesiani venti loca haec singulis annis alias perflare soliti hoc anno emanserunt, sed etiam diu satis ante terraemotuum initium summa fuit supra terram malatia. Unde immotae stabant in coelo nubes et uni velut loco affixae: illis autem ob frigidum aerem in pluvias resolutis, a vaporibus exinde a terra ascendentibus post horas aliquot iterum generabantur aliae, quae similiter, postquam aliquamdiu velut immobiles pendebant in aere, ob nimiam earundem frequentiam perniciosas Regioni nostrae effundere aquas. Si vero flasset interdum ventus, abegisset utique infestas nubes et fortassis etiam terraemotu nos liberasset. Sed haec omnia juxta Aristotelis loco saepius cit. et omnium Philosophorum sententiam signum haud dubium sunt ventos tum temporis subiisse terram eiusdemque cavernis fuisse inclusos, ex quibus scilicet dum summo impetu conabantur erumpere, causarunt terraemotus nostros.</p>
        <p n="p4">Confirmantur haec omnia ex eo, quia per ventos facile explicatur, quomodo terraemotus noster tantum locorum spatium emensus fuerit. Iidem enim spiritus flatuosi, qui commovebant Provinciam nostram, poterant successive concutere etiam Regiones alias nostrae prae caeteris propinquas; spiritus enim ventosi non tam facile absumuntur, quemadmodum spiritus nitri accensi ab igne. Spiritus igitur flatuosi vel per attritionem vel per antiperistasin vel alia quacunque ratione subito rarefacti calore sese in omnem, quam poterant, dilatabant partem: reperto autem fortassis ad latera obice liberoque prohibiti exitu, ut, quantum necesse erat, sese extendere possent, nitebantur perrumpere terram forasque prodire. Unde repulsi violentissimo ferebantur impetu, per quascunque facultas erat subterraneas specus, in quibus plurimos quoque tum temporis spiritus extitisse ventosos credibile est; hi igitur concitati ab illis, qui primo impetum conceperant, concitarunt pariter alios sibi proximos et hi iterum alios, sicuti scilicet in commotione ventorum supra terram contingere Philosophi docent: et sic brevi temporis<pb n="pb1"/>intervallo per longissimum terrarum spatium commotionem huiusmodi spirituum et earundem allisionem ad terram facillime propagari potuisse videtur, maxime cum praedictis spiritibus ventosis multos quoque admixtos fuisse ignitos spiritus, qui plures infra Halam gignuntur et velocissime moventur, libentissime concedamus, id solum inficiamur primariam nostrorum terraemotuum causam ignem fuisse.</p>
        <p n="p5">Et quoniam venti huiusmodi vel non cito sufficientem reperiunt exitum, interpolatis vicibus denuo terraemotum efficiunt. Unde etiam Aristoteles loco cit. docet post validum terraemotum plures alios plerunque subsequi. Et ratio est, quia licet spiritus hujusmodi per similem commotionem plurimum dispergantur, paulatim tamen iterum sese colligunt et uniti atque calefacti de novo impetum concipiunt primo tamen longe inferiorem, quoniam nempe fieri non potest, quin praedicti spiritus summo conatu undique quaerentes exitum per venas maxime et meatus subterraneos, per quos effluunt aquae, si non plurimi, saltem plures erumpant. Unde diminuta materia mirum non est posteriores terraemotus primo longe esse debiliores; quod etiam ex eo patet, quia nequaquam amplius ad tantam locorum distantiam sese protendunt. Cessant autem denique, quando paulatim magis magisque deficiens materia<corr n="corr1">vires</corr>movendae terrae necessarias perdit.</p>
      </div>
      <div n="div15">
        <head n="head1">§. VIII. Quaenam fuerint proximae nostrorum terraemotuum dispositiones?</head>
        <p n="p2">De causa seu materia remota nostrorum terraemotuum, quantum satis est, in praecedentibus egimus illamque spiritus flatuosos esse diximus. Sed quoniam saepe sunt in cavernis subterraneis venti seu praedicti spiritus flatuosi, quin tamen sequatur ulla terrae concussio, alias adhuc causas, quae ipsos spiritus ad impetum concipiendum terramque concutiendam determinent, assignare necesse est. Dicimus ergo dubium non esse frequentes pluvias, quas per tres hebdomadas continuas fere experti sumus, terraemotus nostros plurimum promovisse. Vapores enim aquei non solum occupant poros terrae atque spiritibus sub terra inclusis omnem occludebant exitium, sed frigore etiam suo calorem eorundem vehementer augebant. Qua ex re factum est, ut spiritus ventosi igneis commixti, dum subito calore rarefacti uno quasi impetu majus loci spatium occupare nitebantur, ut supra dictum est, tam fortiter nostram concusserint Regionem.</p>
        <p n="p3">Et quamvis haec ita se habeant, ulterius tamen quaeri posse videtur, cur terraemotus nostri tali potius die, hora et momento, quibus de facto acciderunt, quam aliis contigerint. Et respondetur ad quaestionem hanc sufficienter responderi, si dicatur tum et non alias in terrae cavernis, quas nostris subjectas oculis intueri fas non est, ultimam fuisse dispositionem ad inclusos spiritus tam valide, quam necesse erat, concitandos. Sicut nimirum in simili omnes respondere solent, si quaeratur, cur hoc potius tempore quam alio tonitru in aere fiat. Dicunt enim omnes rei huius non aliam esse rationem, quam quia eo potissimum tempore atque momento et non alio in aere dispositio proxima datur ad tonitru vel fulmen efficiendum.</p>
        <p n="p4">Ulteriorem nihilominus huius rei rationem reddere conati sunt ingeniosi quidam recentiores Philosophi existimantes lunam non minus terraemotuum quam aestus marini posse dici causam. Et certe, si quis attentius consideret, qua ratione aestus excitetur maris, et quo fiat modo terraemotus, utriusque causam reperiet esse parem. Aestus enim marinus melius explicari nequit, quam si dicatur Lunam certis intervallis, dum scilicet vim agendi maximam habet, ex fundo maris tanquam officina ventorum extrahere in magna copia flatuosos spiritus, quibus concitatis commixtum augescat atque intumescat mare, eisdem vero paulatim superius exhalantibus iterum detumescat. Qua ratione pulcherrime<pb n="pb1"/>profecto explicatur, cur maria aliqua minorem, alia majorem, aliqua vero nullum prorsus hujusmodi patiantur aestum, quia scilicet marium fundi sunt diversi neque ad generandos identidem in magna copia ventosos spiritus omnes aequaliter sunt idonei. Quid ni igitur simili modo contingere possint terraemotus illi, qui ex materia non ignita, sed ventosa suam trahunt originem. Certum enim est Lunam ventorum esse concitativam et dominari spiritibus flatuosis: quando igitur collectos sub terra in maxima copia reperit spiritus, verisimile profecto est Lunae sufficientes ad eosdem concitandos vires esse; ex qua commotione si valide impellatur tellus, modo supra explicato sequetur utique terraemotus.</p>
        <p n="p5">Et confirmari potest haec paritas ex eo, quia secundum Philosophos futuri terraemotus indicium est, si mare repente insolito more intumescat, vel aqua in puteis subito ebulliat et ascendat. Quia nimirum, ut illi adstruunt, tumor hujusmodi ex magna flatuosorum spirituum copia confertim egredi conante et particulatim per venulas terrae exeunte efficitur. Et in puteis similiter aqua turgescit, quia flatus ex imo subiens aquam in sublime effert. Et certe rumor fuit, isque plurium comprobatus est litteris, eo tempore, quo apud nos terraemotus fuerunt, Venetiis insolito more intumuisse mare: et fortassis hoc ideo factum est, quia spiritus ventosi, qui tantam nobis molestiam attulerunt, ibidem erumpere contenderunt.</p>
        <p n="p6">Denique, ut docet Aristoteles, terraemotum frequenter vel subsequi vel comitari solet diluvium seu exundatio, quia, ut jam diximus, spiritus hujusmodi ex imo subeuntes vel maria vel flumina in sublime attollunt, ita ut limites suos egrediantur fatali multarum Urbium malo. Accedit, quod modus explicandi aestum marinum per extractionem et resorbitionem humorum in fundo maris, quem plerique hactenus tenuerunt, non paucas patiatur difficultates, quas sententia haec facile evitat.</p>
        <p n="p7">Ex his autem omnibus id solum inferimus, si flatuosi spiritus in maxima copia sub terra sint collecti neque aliud impedimentum adsit, Lunam eosdem concitando posse esse veram et ultimam dispositionem et proximam causam ad generandum terraemotum. Quamvis libentissime fateamur, quia materia infra terram existens vel non est sufficiens vel non debite disposita, nos futuros terraemotus juxta Lunae motus regulas atque certo praedicere nequaquam posse. Ad nostros vero terraemotus quod attinet, ut alias observationes taceam, consideratione profecto dignissimum est primum, eumque validissimum circa eandem horam, qua novilunium caeperat, accidisse: cum ergo experientia certum sit maximum robur illi Sideri inesse, quando novam accipit lucem, ita, ut eodem etiam tempore maris intumescentiam soleat causare maximam, probabile omnino videtur Lunam et aestus marini et terraemotus quoque nostri extitisse causam. Confirmatur, quemadmodum enim propterea, quod Luna diebus singulis una fere hora serius oritur, aestus quoque maris serius incipit, sic caeteris insolentiores terraemotus nostri succedentibus diebus serius semper exorti sunt. Cum enim 17. Julii circa horam secundam noctis terraemotus caepisset, altero die, id est 18. eiusdem, circa tertiam, 19. iterum serius, et sic deinceps vehementius quam alias terra concussa fuit.</p>
      </div>
      <div n="div16">
        <head n="head1">§. IX. Quinam fuerint terraemotuum nostrorum effectus?</head>
        <p n="p2">Duplicem terraemotus esse speciem §. I. diximus, quaeri ergo solet, quaenam altera sit perniciosior. Et respondetur utramque proprium sibi malum atque periculum conjunctum habere. A tremore quidem aedificiis muratis atque turribus grave imminet malum; plerumque enim, si tremor vehementior existat, muratae domus fatalem incolis patiuntur ruinam. Experta hoc est ingenti damno suo Halensis civitas, quae primo terraemotu, quem tremorem fuisse diximus, adeo quassata fuit,<pb n="pb1"/>ut nullum aedificium muratum etiam ex fortissimis indemne permanserit. Plures domus penitus collapsae sunt, aliae ex parte corruerunt, pleraeque ne ruerent, fulcris substrui debuerunt. Eodem primo statim impetu ibidem aedium ruinis obtritae sunt personae septem, in proximo vero pago aliae duae. Oeniponti vero, licet egregrie etiam aedificia hinc inde jactata fuerint, ita, ut campanae in turribus sponte sonuerint, nulla tamen domus collapsa est, plurimae vero egere rimas.</p>
        <p n="p3">Et ratio huius rei est, quia durante tremore, dum titubat fluctuatque terra et nimium in unam inclinat partem tota aedificii moles, praeponderante vel ad sinsitram vel ad dextram gravitate, cum ferendo oneri pares non sint, facillime muri corrunt. Quae ratio a potiori pro turribus pugnat; hae enim si altae sint multumque ad unam inclinentur partem, mirum sane non est, si pars sublimior in terram curva, cum omnia gravia per lineam rectam nitantur ad centrum, suo pondere pressa trahatur deorsum. Accedit, quod aedificia, quo altiora sunt, eo magis etiam concuti ex eo necesse sit, quia secundum superiores partes longius a causa concutiente distant. Indubitatum autem est remotiora moveri magis quam illa, quae propinquiora sunt moventi, ut in quibusvis exemplis obviis patet.</p>
        <p n="p4">At alteram vero terraemotus speciem, nimirum ad pulsum quod attinet, ab eodem minus periculum aedificiis imminet neque facile cum eodem conjunguntur domuum strages. Quod nos quoque experti sumus 22. Novembris, illa enim vehementi alias terrae concussione, quae pulsus erat, neque Oeniponti neque Halae ullum, quod ego quidem sciam, damnum illatum est, ita quidem, ut Collegium nostrum Halense 17. Julii gravissime afflictum et paulo ante refectum rimulam nec minimam egerit, licet alias novis terraemotus aedibus, utpote parum adhuc firmis, prae caeteris infesti sint.</p>
        <p n="p5">Nihilominus tamen alium atque longe graviorem metum huiusmodi pulsus incutere potest, imo pluribus apud nos incussisse scio; quia nimirum in tali casu spiritus inclusi summo impetu conantes erumpere sursum terram interdum non solum attollunt, qua ratione modernum montem apud Avernum lacum procreatum fuisse dicunt, sed etiam aliquando eandem effringunt; quod si accidat, tellus late diffisa sorbet plerumque profundis faucibus maxima aedificia integrasque Urbes, imo et montes et lacus atque hiatum rursus claudit, ita ut ne vestigium quidem eorundem relinquatur. Quo modo quatuor oppida terris devorata memorantur, unum in Insula Aenaria, alterum in Eubaea, tertium in Thracia, quartum in Phoenicia ultra Sidonem. Plures hujusmodi tragicos casus narrat noster Athanasius Kircherus in suo mundo subterraneo, quorum ipse etiam spectator fuit. Recentiora exempla sunt Ragusium et Angora, quarum Civitatum prior ante 8, posterior vero tres circiter anter annos simili ratione absorptae fuisse dicuntur.</p>
        <p n="p6">Sed haec non de quolibet pulsu, qui etiam per accidens fit et a ventis creatur, ut supra diximus, sed de pulsu per se, et qui ab igne<corr n="corr1">causatur</corr>, a potiori saltem intelligenda sunt; quapropter etiam mala modo commemorata, quando contingunt, plerumque non in terris continentibus, sed in Insulis vel Peninsulis maris, vel ubi Pelagus non procul distat, accidere solent. Et ratio hujus rei est, quia mare, utpote salsum ingentem sulphuris, nitri atque aliorum spirituum ignitorum copiam vehit, per venulas igitur et varios meatus dum hujusmodi loca subit, maximam paulatim dictorum spirituum vim ibidem accumulari necesse est, qui per attritionem vel antiperistasin seu frigus circumsistentis maris calefacti fatales Urbibus praedicto modo terraemotus creare solent. Nos igitur cum procul a mari distemus, procul etiam ab hujusmodi periculo sumus. Inauditum sane est hisce in regionibus Germaniae nostrae, ubi nullum est mare, vel semel tristissimum hujusmodi casum accidisse: ergo neque modo simile malum prudenter timere possumus.</p>
      </div>
      <pb n="pb17"/>
      <div n="div18">
        <head n="head1">§. X. Quis denique futurus sit nostrorum terraemotuum exitus?</head>
        <p n="p2">Caeperunt, ut diximus, terraemotus nostri 17. Julii anni 1670., quo labente ex valentioribus ultimum habuimus 22. Novembris: ex minoribus autem postremum Halae notarunt 22. Decembris mane post primam noctis horam. A quo tempore neque hic neque Halae usque ad 15. Januarii anni 1671. terra unquam tremuit. Praeterito autem anno universim terraemotus numerati sunt Halae plures quam trecenti, inter quos prae caeteris insignes Oeniponti experti sumus quindecim. Ex minoribus sat multos etiam advertimus hic locorum, nequaquam tamen tot, quot observarunt Halenses.</p>
        <p n="p3">Et quamvis iidem anno, quem modo agimus, ut dictum est, denuo se insinuarint, omnino tamen judicamus nullum amplius grave periculum ab illis nobis imminere. In nulla enim prorsus historia, quantum ego quidem memini, legitur, postquam tanto tempore, sex nempe menses, terraemotus durarunt, deinde primum maximum ab iisdem illatum fuisse damnum. Plures quidem terraemotus longissimo durarunt tempore, uno, duobus et tribus etiam annis, magnisque Urbes afflixerunt malis, sed maximam perniciem in fine primum eosdem attulisse legitur nusquam.</p>
        <p n="p4">Confirmatur idipsum ex Aristotele, qui lib. 2. Meteor. cap. 8. docet post validum terraemotum subsequi plures alios, sed minores, donec materia sit penitus absumpta. Censet igitur Philosophus potissimas vires validum terraemotum, qualis apud nos omnium primus extitit, in principio exerere neque alium subsequi primo magnitudine parem. Sed ipsum Aristotelem, hoc est, Ingeniorum Phoenicem atque omnium Philosophorum Principem, audire lubet, loco ergo saepius citato ita loquitur:<quote n="quote1">Cum autem validus terrae extiterit motus, nec illico nec funditus quatere desinit, quinimo non ante quadraginta dies sistitur, plerumque et tardius, utpote cum quidam annuo et biennii spatio circa eadem loca vigeant durentque.</quote>Et mox infra:<quote n="quote2">Quin in aperto quoque est spiritus delationem non protinus omnem absumpsisse materiam, ex qua ventum illum concreavit, quem terraemotum nuncupamus: quoad igitur, quantum spirituum superest, insumptum sit, terram quati, sed levius et eo usque, dum id, quod exhalat, minus sit, quam ut ingenue movere queat, necesse est.</quote>
        </p>
        <p n="p5">Cum igitur Aristoteles universaliter pronuntiarit post validum terraemotum, qui nimirum vi sua et omnibus ingentem incutere terrorem et Urbibus cladem aliquam inferre natus sit, plures alios subsequi: doctrina autem haec consistere non possit, si posterioribus vicibus non minus quam primo tellus concutiatur, dicendum est post terraemotum nostro, quem primum experti sumus, similem alium eidem parem non subsequi. Alias enim, cum, ut dictum est, juxta Aristotelis mentem terraemotus adeo potentes trahant secum alios plures, si unus ex posterioribus primo foret viribus par vel etiam superior, utique etiam ille similiter posset trahere post se alios plures, et quidem non qualescunque exiguos et minores, sed etiam unum vel alterum robore se non inferiores; quod denuo deberent subsequi alii, et sic in infinitum, quod utique est absurdum.</p>
        <p n="p6">Ratio autem a priori huius rei jam est indicata superius. Cum enim non solum per vehementem adeo concussionem terrae per vastissima terrarum spatia dispergantur inclusi spiritus, sed plurimos etiam per occultos telluris meatus omnino supra terram erumpere necesse sit, utique fieri non potest, ut post validissimam hujusmodi terrae commotionem ex eadem materia sequatur terraemotus alius primo magnitudine vel superior vel aequalis. Prudenter igitur persuadere nobis possumus<pb n="pb1"/>nullum deinceps secuturum terraemotum, qui primum feritate atque immanitate vel superet vel adaequet.</p>
        <p n="p7">Sed haec de moderno terraemotu intelligenda sunt, quid enim altero saeculo et annis longe subsequentibus futurum sit, me quidem parum sollicitat atque posteris nostris de hujuscemodi licebit esse sollicitis. Illud sane notatu dignum videtur parum omnino deesse, ut iste Tyrolensium terraemotuum saecularis annus dici queat. Exploratum enim est nonaginta novem abhinc annis, anno nimirum 1572., vehementes admodum et diuturnos pariter hic locorum extitisse terraemotus, qui inceperunt 3. Januarii et deficere primum 23. Julii, intra quod tempus Oenipontum ducenties et duodecies concussum fuit. Creberrimi autem terraemotus eo anno fuerunt 4. Januarii, quo die maxime vero nocturnis horis 39 numerati sunt. Ex quibus illud solummodo colligere placet probabile alicui videri posse, quemadmodum centum fere ante annos septem duntaxat mensibus durarunt terraemotus, ita et hos quoque diutius non esse protendendos, hocque unum fore inter eos discrimen, quod illi quidem mense Januario fuerint exorti, post Julium vero non amplius fuerint auditi: hi autem in Julio caeperint et in Januario, autem saltem, ut speramus, non longe post omnino cessarint.</p>
        <p n="p8">Neque ex eo, quod Regio nostra sit admodum montosa, adeoque juxta Philosophorum opinionem cavernis subterraneis ad recipiendos ventos terram commoturos perquam idoneis adundet, legitime infertur, exiguo temporis spatio facilique negotio sufficientem ad concutiendam terram denuo congregari posse materiam, quia juxta plurium<corr n="corr1">opinionem</corr>ventus supra terram existens, etsi eandem subeat, necessarias tanto malo generando vires nequaquam habet. Necessarium est igitur, ut terram tantopere concutere possint, ventosis spiritibus in magna copia admisceri spiritus alios valde calidos atque igneos, a quibus venti et magis incalescant et vehementis concitentur. Unde fit, ut ventis hujusmodi insit vis quaedam quasi fulminea, ob quam et velocissime moventur et quaevis obstacula, in quae incurrunt, disrumpunt atque convellunt, ut in quibusdam ventis etiam supra terram ex simili causa vehementer concitatis contingere videmus. Usque dum autem sufficiens pro tam validis terraemotibus similium spirituum copia denuo in hujusmodi cavernis succrescat, centum fortassis iterum ad hoc annis opus erit; quos me supervicturum minime credo, ideoque reditum hujusmodi terraemotuum nequaquam metuo. Sed hic tacere praestat, quia notitia futurorum Philosophi scientiam longe superat, juxta illud:<quote n="quote2">Annuntiate, quae futura sunt in futurum, et sciemus, quia Dii estis vos.</quote>Isaiae cap. 41.</p>
      </div>
      <div n="div19">
        <head n="head1">Conclusiones ex Libris de Anima.</head>
        <p n="p2">1. Ratio vitae universaliter consistit in eo, quod aliquid se moveat ab intrinseco per se et non per accidens.</p>
        <p n="p3">2. Vita in actu primo sunt ipsae substantiae, quae possunt se movere ab intrinseco, ipsae vero operationes vitales sunt vita in actu secundo: non possunt autem in creatis realiter identificari haec duo, nimirum vita in actu primo et vita in actu secundo.</p>
        <p n="p4">3. Anima non est temperamentum solummodo primarium qualitatum neque est corpus aliquod tenuissimum, sed est actus seu forma substantialis corporis.</p>
        <p n="p5">4. Recte definitur anima actus primus corporis physici organici potentiam vitam habentis. Absurdum autem est dicere omnes animas esse eiusdem speciei.</p>
        <p n="p6">5. Non potest anima rationalis antecedenter ad sui unionem naturaliter existere: neque ulla diversitas entitativa inter animas hominum admittenda est.</p>
        <pb n="pb7"/>
        <p n="p8">6. Quatuor sunt gradus entium et tria genera animarum: putamus autem non posse a Deo creari mundum aliquem sensibilem, in quo non detur etiam homo.</p>
        <p n="p9">7. Non dantur in eodem vivente plures animae. Neque admittenda est praeter unam animam in eodem subjecto alia quaecunque forma substantialis vel totalis vel partialis.</p>
        <p n="p10">8. Impossibile est animam informare aliquod subjectum, quin illud reddat vivens, ita ut per exercitium aliquarum operationum vitalium vivat in actu secundo. Unde certum est partes excrementitias, e. g. sudorem, phlegma etc., quae tanquam inutila secernuntur, nullatenus vivere.</p>
        <p n="p11">9. Econtra vero organa sensuum, in quibus exercentur operationes sensitivae, et a potiori cerebrum, in quo exercentur operationes imaginationis, item caro, venae, nervi et arteriae aliaeque partes sensitivae manifeste sunt animatae.</p>
        <p n="p12">10. Eadem ratione ossa, dentes, cartilagines, membranae et similes aliae partes, quae licet non sentiant, vitaliter tamen nutriuntur et crescunt per introsusceptionem augendo se proportionaliter secundum onme partes, informantur ab anima.</p>
        <p n="p13">11. Partes vero fluidae, sanguis nimirum, pituita, flava et atra bilis, item spiritus vitales atque animales vitae omnino sunt expertes. Capillos vero in hominibus et pilos in brutis quemadmodum etiam spinas in piscibus et plumas in volucribus vivere existimamus. De unguibus res dubia est, quamvis magis inclinemur ad negandum eisdem inesse vitam.</p>
        <p n="p14">12. Animam rationalem esse indivisibilem atque carere partibus certum est, alioquin enim neque esset immortalis neque immaterialis. Pulcherrime autem hujus rei veritas ostendi potest ex libertate animae rationalis, quae sine indivisibilitate eiusdem recte explicari nequit.</p>
        <p n="p15">13. Formae seu animae brutorum perfectorum etiam sunt indivisibiles: neque tamen ullo modo sequitur, quod propterea sint immateriales. Omnium autem optime praedicta indivisibilitas videtur probari posse ex indivisibilitate operationum in brutis etiam repertarum.</p>
        <p n="p16">14. Animalia imperfecta licet non habeant animas actu divisibiles, habent tamen easdem potentia saltem divisibiles, ita ut in partibus serpentis a se invicem separatis resultent aliae duae animae priore imperfectiores, quae se habent tanquam formae mediae in via corruptionis.</p>
        <p n="p17">15. Animae plantarum actu sunt divisibiles. Putamus autem omnes animas partiales alicujus plantae perfectae speciei, e. g. alicujus certae arboris, esse eiusdem omnino rationis neque differre penas unionem, qua uniuntur materiae: sed totam diversitatem haberi a diversitato accidentium atque dispositionum, quam habent in diversis partibus eiusdem totius in ordine ad diversas operationes.</p>
        <p n="p18">16. Non minor, sed major est authoritas Doctorum pro sententia negante potentias identificari cum anima, quam sit pro sententia affirmante hujusmodi identitatem. Putamus igitur potentias non solum organicas, sed etiam inorganicas realiter distingui ab anima.</p>
        <p n="p19">17. Sententiam autem hanc non male probari dicimus etiam ex eo, quod manifestum sit potentias specificari ab operationibus, ad quas ex essentia sua tanquam ad suum finem ordinantur. Unde facile patet male loqui illos, qui dicunt specificationem hujusmodi solummodo esse a posteriori, cum enim specificatio hujusmodi sit a causa finali, quae est prima causarum, utique erit vel maxime a priori.</p>
        <p n="p20">18. Neque argumentum illud, quod est Achilles adversariorum, et quo probare nituntur, ex nostra sententia sequi animam non fore liberam multum valet. Haec enim difficultas cum reliquis, quae contra sententiam hanc potissimum objici solent, facile solvitur, ut dicatur animam esse primum principium actus liberi ut<hi n="hi1" rend="italic">quod</hi>, potentiam vero volitivam esse liberam ut<hi n="hi2" rend="italic">quo</hi>.</p>
      </div>
      <pb n="pb20"/>
      <div n="div21">
        <head n="head1">Doctissimis Dominis Defendentibus.</head>
        <l n="l2">Non solus olim Threicius senex,</l>
        <l n="l3">Fretus canori robore pollicis,</l>
        <l n="l4">Subire regna Ditis ausus</l>
        <l n="l5">Et stygias penetrare sedes.</l>
        <l n="l6">Et vos sciendi nobilis ambitus</l>
        <l n="l7">Tumultuosae viscera roborat</l>
        <l n="l8">Subire terrae; et detonantis</l>
        <l n="l9">Sulphureos Erebi fragores.</l>
        <l n="l10">Juvat vicino lumine discere;</l>
        <l n="l11">Interque flammas et nova fulmina</l>
        <l n="l12">Clausosque ventorum furores</l>
        <l n="l13">Insolitas reserare causas.</l>
        <l n="l14">Ite, ite: tantas quis furor incitet</l>
        <l n="l15">Parentem in iras, pandite. Decidunt</l>
        <l n="l16">Jam caeduis palmeta sylvis,</l>
        <l n="l17">Verticibus religanda vestris.</l>
        <p n="p18">Debiti amoris et honoris ergo accinuere Domini Condiscipuli.</p>
      </div>
    </body>
  </text>
</TEI>